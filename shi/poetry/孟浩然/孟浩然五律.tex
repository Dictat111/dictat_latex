
\poetry{望洞庭湖赠张丞相}{
八月湖水平，涵虚混太清。\\
气蒸云梦泽，波撼岳阳城。\\
欲济无舟楫，端居耻圣明。\\
坐观垂钓者，空有羡鱼情。\\
}
\poetry{与诸子登岘山}{
人事有代谢，往来成古今。\\
江山留胜迹，我辈复登临。\\
水落鱼梁浅，天寒梦泽深。\\
羊公碑字在，读罢泪沾襟。\\
}
\poetry{早寒江上有怀}{
木落雁南度，北风江上寒。\\
我家襄水上，遥隔楚云端。\\
乡泪客中尽，孤帆天际看。\\
迷津欲有问，平海夕漫漫。\\
}
\poetry{留别王侍御维}{
寂寂竟何待，朝朝空自归。\\
欲寻芳草去，惜与故人违。\\
当路谁相假，知音世所稀。\\
秪应守索寞，还掩故园扉。\\
}
\poetry{晚泊浔阳望庐山}{
挂席几千里，名山都未逢。\\
泊舟浔阳郭，始见香炉峰。\\
尝读远公传，永怀尘外踪。\\
东林精舍近，日暮但闻钟。\\
}
\poetry{过故人庄}{
故人具鸡黍，邀我至田家。\\
绿树村边合，青山郭外斜。\\
开筵面场圃，把酒话桑麻。\\
待到重阳日，还来就菊花。\\
}
