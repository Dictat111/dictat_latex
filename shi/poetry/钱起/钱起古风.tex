\poetry{省试湘灵鼓瑟}{
善鼓云和瑟，常闻帝子灵。\\
冯夷空自舞，楚客不堪听。\\
苦调凄金石，清音入杳冥。\\
苍梧来怨慕，白芷动芳馨。\\
流水传湘浦，悲风过洞庭。\\
曲终人不见，江上数峰青。\\
}

\poetry{送外甥怀素上人归乡侍奉}{
释子吾家宝，神清慧有余。\\
能翻梵王字，妙尽伯英书。\\
远鹤无前侣，孤云寄太虚。\\
狂来轻世界，醉里得真如。\\
飞锡离乡久，宁亲喜腊初。\\
故池残雪满，寒柳霁烟疏。\\
寿酒还尝药，晨餐不荐鱼。\\
遥知禅诵外，健笔赋闲居。\\
}