\poetry{江行无题一百首 一}{
倾酒向涟漪，乘流东去时。\\
寸心同尺璧，投此报冯夷。\\
}
\poetry{江行无题一百首 二}{
江曲全萦楚，雪飞半自秦。\\
岘山回首望，如别故关人。\\
}
\poetry{江行无题一百首 三}{
浦烟函夜色，冷日转秋旻。\\
自有沈碑石，清光不照人。\\
}
\poetry{江行无题一百首 四}{
楚岸云空合，楚城人不来。\\
只今谁善舞，莫恨发阳台。\\
}
\poetry{江行无题一百首 五}{
行背青山郭，吟当白露秋。\\
风流无屈宋，空咏古荆州。\\
}
\poetry{江行无题一百首 六}{
晚来渔父喜，罾重欲收迟。\\
恐有长江使，金钱愿赎龟。\\
}
\poetry{江行无题一百首 七}{
去指龙沙路，徒悬象阙心。\\
夜凉无远梦，不为偶闻砧。\\
}
\poetry{江行无题一百首 八}{
霁云疏有叶，雨浪细无花。\\
稳放扁舟去，江天自有涯。\\
}
\poetry{江行无题一百首 九}{
好日当秋半，层波动旅肠。\\
已行千里外，谁与共秋光。\\
}
\poetry{江行无题一百首 十}{
润色非东里，官曹更建章。\\
宦游难自定，来唤櫂船郎。\\
}
\poetry{江行无题一百首 十一}{
夜江清未晓，徒惜月光沈。\\
不是因行乐，堪伤老大心。\\
}
\poetry{江行无题一百首 十二}{
翳日多乔木，维舟取束薪。\\
静听江叟语，俱是厌兵人。\\
}
\poetry{江行无题一百首 十三}{
箭漏日初短，汀烟草未衰。\\
雨余虽更绿，不是采蘋时。\\
}
\poetry{江行无题一百首 十四}{
山雨夜来涨，喜鱼跳满江。\\
岸沙平欲尽，垂蓼入船窗。\\
}
\poetry{江行无题一百首 十五}{
渚边新雁下，舟上独凄凉。\\
俱是南来客，怜君缀一行。\\
}
\poetry{江行无题一百首 十六}{
牵路沿江狭，沙崩岸不平。\\
尽知行处险，谁肯载时轻。\\
}
\poetry{江行无题一百首 十七}{
云密连江暗，风斜著物鸣。\\
一杯真战将，笑尔作愁兵。\\
}
\poetry{江行无题一百首 十八}{
柳拂斜开路，篱边数户村。\\
可能还有意，不掩向江门。\\
}
\poetry{江行无题一百首 十九}{
不识桓公渴，徒吟子美诗。\\
江清唯独看，心外更谁知。\\
}
\poetry{江行无题一百首 二十}{
憔悴异灵均，非谗作逐臣。\\
如逢渔父问，未是独醒人。\\
}
\poetry{江行无题一百首 二十一}{
水涵秋色静，云带夕阳高。\\
诗癖非吾病，何妨吮短毫。\\
}
\poetry{江行无题一百首 二十二}{
登舟非古岸，还似阻西陵。\\
箕伯无多少，回头讵不能。\\
}
\poetry{江行无题一百首 二十三}{
帆翅初张处，云鹏怒翼同。\\
莫愁千里路，自有到来风。\\
}
\poetry{江行无题一百首 二十四}{
秋云久无雨，江燕社犹飞。\\
却笑舟中客，今年未得归。\\
}
\poetry{江行无题一百首 二十五}{
佳节虽逢菊，浮生正似萍。\\
故山何处望，荒岸小长亭。\\
}
\poetry{江行无题一百首 二十六}{
行到楚江岸，苍茫人正迷。\\
只知秦塞远，格磔鹧鸪啼。\\
}
\poetry{江行无题一百首 二十七}{
月下江流静，村荒人语稀。\\
鹭鸶虽有伴，仍共影双飞。\\
}
\poetry{江行无题一百首 二十八}{
斗转月未落，舟行夜已深。\\
有村知不远，风便数声砧。\\
}
\poetry{江行无题一百首 二十九}{
櫂惊沙鸟迅，飞溅夕阳波。\\
不顾鱼多处，应防一目罗。\\
}
\poetry{江行无题一百首 三十}{
渐觉江天远，难逢故国书。\\
可能无往事，空食鼎中鱼。\\
}
\poetry{江行无题一百首 三十一}{
岸草连荒色，村声乐稔年。\\
晚晴初获稻，闲却采莲船。\\
}
\poetry{江行无题一百首 三十二}{
滩浅争游鹭，江清易见鱼。\\
怪来吟未足，秋物欠红蕖。\\
}
\poetry{江行无题一百首 三十三}{
蛩响依莎草，萤飞透水烟。\\
夜凉谁咏史，空泊运租船。\\
}
\poetry{江行无题一百首 三十四}{
睡稳叶舟轻，风微浪不惊。\\
任君芦苇岸，终夜动秋声。\\
}
\poetry{江行无题一百首 三十五}{
自念平生意，曾期一郡符。\\
岂知因谪宦，斑鬓入江湖。\\
}
\poetry{江行无题一百首 三十六}{
烟渚复烟渚，画屏休画屏。\\
引愁天末去，数点暮山青。\\
}
\poetry{江行无题一百首 三十七}{
水天凉夜月，不是惜清光。\\
好物随人秘，秦淮忆建康。\\
}
\poetry{江行无题一百首 三十八}{
古来多思客，摇落恨江潭。\\
今日秋风至，萧疏独沔南。\\
}
\poetry{江行无题一百首 三十九}{
暎竹疑村好，穿芦觉渚幽。\\
渐安无旷土，姜芋当农收。\\
}
\poetry{江行无题一百首 四十}{
秋风动客心，寂寂不成吟。\\
飞上危樯立，啼乌报好音。\\
}
\poetry{江行无题一百首 四十一}{
见底高秋水，开怀万里天。\\
旅吟还有伴，沙柳数枝蝉。\\
}
\poetry{江行无题一百首 四十二}{
九日自佳节，扁舟无一杯。\\
曹园旧尊酒，戏马忆高台。\\
}
\poetry{江行无题一百首 四十三}{
兵火有余烬，贫村才数家。\\
无人争晓渡，残月下寒沙。\\
}
\poetry{江行无题一百首 四十四}{
渚禽菱芡足，不向稻粱争。\\
静宿凉湾月，应无失侣声。\\
}
\poetry{江行无题一百首 四十五}{
轻云未护霜，树杪橘初黄。\\
信是知名物，微风过水香。\\
}
\poetry{江行无题一百首 四十六}{
渺渺望天涯，清涟浸赤霞。\\
难逢星汉使，乌鹊日乘槎。\\
}
\poetry{江行无题一百首 四十七}{
土旷深耕少，江平远钓多。\\
生平皆弃本，金革竟如何。\\
}
\poetry{江行无题一百首 四十八}{
海月非常物，等闲不可寻。\\
披沙应有地，浅处定无金。\\
}
\poetry{江行无题一百首 四十九}{
风晚冷飕飕，芦花已白头。\\
旧来红叶寺，堪忆玉京秋。\\
}
\poetry{江行无题一百首 五十}{
风好来无阵，云闲去有踪。\\
钓歌无远近，应喜罢艨艟。\\
}
\poetry{江行无题一百首 五十一}{
吴疆连楚甸，楚俗异吴乡。\\
漫把尊中物，无人啄蟹筐。\\
}
\poetry{江行无题一百首 五十二}{
岸绿野烟远，江红斜照微。\\
撑开小渔艇，应到月明归。\\
}
\poetry{江行无题一百首 五十三}{
雨余江始涨，漾漾见流薪。\\
曾叹河中木，斯言忆古人。\\
}
\poetry{江行无题一百首 五十四}{
叶舟维夏口，烟野独行时。\\
不见头陀寺，空怀幼妇碑。\\
}
\poetry{江行无题一百首 五十五}{
晚泊武昌岸，津亭疏柳风。\\
数株曾手植，好事忆陶公。\\
}
\poetry{江行无题一百首 五十六}{
坠露晓犹浓，秋花不易逢。\\
涉江虽已晚，高树搴芙蓉。\\
}
\poetry{江行无题一百首 五十七}{
舟航依浦定，星斗满江寒。\\
若比阴霾日，何妨夜未阑。\\
}
\poetry{江行无题一百首 五十八}{
近戍离金落，孤岑望火门。\\
唯将知命意，潇洒向乾坤。\\
}
\poetry{江行无题一百首 五十九}{
丛菊生堤上，此花长后时。\\
有人还采掇，何必在春期。\\
}
\poetry{江行无题一百首 六十}{
夕景残霞落，秋寒细雨晴。\\
短缨何用濯，舟在月中行。\\
}
\poetry{江行无题一百首 六十一}{
堤坏漏江水，地坳成野塘。\\
晚荷人不折，留取作秋香。\\
}
\poetry{江行无题一百首 六十二}{
左宦终何路，摅怀亦自宽。\\
襞笺嘲白鹭，无意喻枭鸾。\\
}
\poetry{江行无题一百首 六十三}{
楼空人不归，云似去时衣。\\
黄鹤无心下，长应笑令威。\\
}
\poetry{江行无题一百首 六十四}{
白帝朝惊浪，浔阳暮暎云。\\
等闲生险易，世路只如君。\\
}
\poetry{江行无题一百首 六十五}{
橹慢开轻浪，帆虚带白云。\\
客船虽狭小，容得庾将军。\\
}
\poetry{江行无题一百首 六十六}{
风雨正甘寝，云霓忽晚晴。\\
放歌虽自遣，一岁又峥嵘。\\
}
\poetry{江行无题一百首 六十七}{
静看秋江水，风微浪渐平。\\
人间驰竞处，尘土自波成。\\
}
\poetry{江行无题一百首 六十八}{
风劲帆方疾，风回櫂却迟。\\
较量人世事，不校一毫厘。\\
}
\poetry{江行无题一百首 六十九}{
咫尺愁风雨，匡庐不可登。\\
只疑云雾窟，犹有六朝僧。\\
}
\poetry{江行无题一百首 七十}{
幽思正迟迟，沙边濯弄时。\\
自怜非博物，犹未识凫葵。\\
}
\poetry{江行无题一百首 七十一}{
曾有烟波客，能歌西塞山。\\
落帆唯待月，一钓紫菱湾。\\
}
\poetry{江行无题一百首 七十二}{
千顷水纹细，一拳岚影孤。\\
君山寒树绿，曾过洞庭湖。\\
}
\poetry{江行无题一百首 七十三}{
光阔重湖水，低斜远雁行。\\
未曾无兴咏，多谢沈东阳。\\
}
\poetry{江行无题一百首 七十四}{
晚菊绕江垒，忽如开古屏。\\
莫言时节过，白日有余馨。\\
}
\poetry{江行无题一百首 七十五}{
秋寒鹰隼健，逐雀下云空。\\
知是江湖阔，无心击塞鸿。\\
}
\poetry{江行无题一百首 七十六}{
日落长亭晚，山门步障青。\\
可怜无酒分，处处有旗亭。\\
}
\poetry{江行无题一百首 七十七}{
江草何多思，冬青尚满洲。\\
谁能惊𫛳鸟，作赋为沙鸥。\\
}
\poetry{江行无题一百首 七十八}{
远岸无行树，经霜有半红。\\
停船搜好句，题叶赠江枫。\\
}
\poetry{江行无题一百首 七十九}{
身世比行舟，无风亦暂休。\\
敢言终破浪，唯愿稳乘流。\\
}
\poetry{江行无题一百首 八十}{
数亩苍苔石，烟蒙鹤卵洲。\\
定因词客遇，名字始风流。\\
}
\poetry{江行无题一百首 八十一}{
兴闲停桂楫，路好过松门。\\
不负佳山水，还开酒一尊。\\
}
\poetry{江行无题一百首 八十二}{
幽怀念烟水，长恨隔龙沙。\\
今日膝王阁，分明见落霞。\\
}
\poetry{江行无题一百首 八十三}{
短楫休敲桂，孤根自驻萍。\\
自怜非剑气，空向斗牛星。\\
}
\poetry{江行无题一百首 八十四}{
江流何渺渺，怀古独依依。\\
渔父非贤者，芦中但有矶。\\
}
\poetry{江行无题一百首 八十五}{
高浪如银屋，江风一发时。\\
笔端降太白，才大语终奇。\\
}
\poetry{江行无题一百首 八十六}{
细竹渔家路，晴阳看结缯。\\
喜来邀客坐，分与折腰菱。\\
}
\poetry{江行无题一百首 八十七}{
幸有烟波兴，宁辞笔砚劳。\\
缘情无怨刺，却似反离骚。\\
}
\poetry{江行无题一百首 八十八}{
平湖五百里，江水想通波。\\
不奈扁舟去，其如决计何。\\
}
\poetry{江行无题一百首 八十九}{
数峰云断处，去岸暎高山。\\
身到韦江日，犹应未得闲。\\
}
\poetry{江行无题一百首 九十}{
一湾斜照水，三版顺风船。\\
未敢相邀约，劳生只自怜。\\
}
\poetry{江行无题一百首 九十一}{
江雨正霏微，江村晚渡稀。\\
何曾妨钓艇，更待得鱼归。\\
}
\poetry{江行无题一百首 九十二}{
沙上独行时，高吟到楚词。\\
难将垂岸蓼，盈把当江蓠。\\
}
\poetry{江行无题一百首 九十三}{
新野旧楼名，浔阳胜赏情。\\
照人长一色，江月共凄清。\\
}
\poetry{江行无题一百首 九十四}{
愿饮西江水，那吟北渚愁。\\
莫教留滞迹，远比蔡昭侯。\\
}
\poetry{江行无题一百首 九十五}{
湖口分江水，东流独有情。\\
当时好风物，谁伴谢宣城。\\
}
\poetry{江行无题一百首 九十六}{
浔阳江畔菊，应似古来秋。\\
为问幽栖客，吟时得酒不。\\
}
\poetry{江行无题一百首 九十七}{
高峰有佳号，千尺倚寒松。\\
若使𬬻烟在，犹应为上公。\\
}
\poetry{江行无题一百首 九十八}{
万木已清霜，江边村事忙。\\
故溪黄稻熟，一夜梦中香。\\
}
\poetry{江行无题一百首 九十九}{
楚水苦萦回，征帆落又开。\\
可缘非直路，却有好风来。\\
}
\poetry{江行无题一百首 一百}{
远谪岁时晏，暮江风雨寒。\\
仍愁系舟处，惊梦近长滩。\\
}
\poetry{言怀}{
夜月霁未好，云泉堪梦归。\\
如何建章漏，催著早朝衣。\\
}
\poetry{和张仆射塞下曲}{
月黑雁飞高，单于夜遁逃。\\
欲将轻骑逐，大雪满弓刀。\\
}
\poetry{送李明府去官}{
谤言三至后，直道叹何如。\\
今日蓝溪水，无人不夜鱼。\\
}
\poetry{赴章陵酬李卿赠别}{
一官叨下秩，九棘谢知音。\\
芳草文园路，春愁满别心。\\
}
\poetry{逢侠者}{
燕赵悲歌士，相逢剧孟家。\\
寸心言不尽，前路日将斜。\\
}
\poetry{郎员外见寻不遇}{
轩骑来相访，渔樵悔晚归。\\
更怜垂露迹，花里点墙衣。\\
}
\poetry{过李侍御宅}{
不见承明客，愁闻长乐钟。\\
马卿何早世，汉主欲登封。\\
}
\poetry{宿洞口馆}{
野竹通溪冷，秋泉入户鸣。\\
乱来人不到，芳草上堦生。\\
}
\poetry{九日寄侄箊箕等}{
采菊偏相忆，传香寄便风。\\
今朝竹林下，莫使桂尊空。\\
}
\poetry{梨花}{
艳静如笼月，香寒未逐风。\\
桃花徒照地，终被笑妖红。\\
}
\poetry{题崔逸人山亭}{
药径深红藓，山窗满翠微。\\
羡君花下酒，蝴蝶梦中飞。\\
}
\poetry{蓝田溪杂咏二十二首 登台}{
望山登春台，目尽趣难极。\\
晚景下平阡，花际霞峰色。\\
}
\poetry{蓝田溪杂咏二十二首 板桥}{
静宜樵隐度，远与车马隔。\\
有时行药来，喜遇归山客。\\
}
\poetry{蓝田溪杂咏二十二首 石井}{
片霞照仙井，泉底桃花红。\\
那知幽石下，不与武陵通。\\
}
\poetry{蓝田溪杂咏二十二首 古藤}{
引蔓出云树，垂纶覆巢鹤。\\
幽人对酒时，苔上闲花落。\\
}
\poetry{蓝田溪杂咏二十二首 晚归鹭}{
池上静难厌，云间欲去晚。\\
忽背夕阳飞，乘兴清风远。\\
}
\poetry{蓝田溪杂咏二十二首 洞仙谣}{
几转到青山，数重度流水。\\
秦人入云去，知向桃源里。\\
}
\poetry{蓝田溪杂咏二十二首 药圃}{
春畦生百药，花叶香初霁。\\
好容似风光，偏来入丛蕙。\\
}
\poetry{蓝田溪杂咏二十二首 石上苔}{
净与溪色连，幽宜松雨滴。\\
谁知古石上，不染世人迹。\\
}
\poetry{蓝田溪杂咏二十二首 窗里山}{
远岫见如近，千里一窗里。\\
坐来石上云，乍谓壶中起。\\
}
\poetry{蓝田溪杂咏二十二首 竹间路}{
暗归草堂静，半入花园去。\\
有时载酒来，不与清风遇。\\
}
\poetry{蓝田溪杂咏二十二首 竹屿}{
幽鸟清涟上，兴来看不足。\\
新篁压水低，昨夜鸳鸯宿。\\
}
\poetry{蓝田溪杂咏二十二首 砌下泉}{
穿云来自远，激砌流偏驶。\\
能资庭户幽，更引海禽至。\\
}
\poetry{蓝田溪杂咏二十二首 戏鸥}{
乍依菱蔓聚，尽向芦花灭。\\
更喜好风来，数片翻晴雪。\\
}
\poetry{蓝田溪杂咏二十二首 远山钟}{
风送出山钟，云霞度水浅。\\
欲知声尽处，鸟灭寥天远。\\
}
\poetry{蓝田溪杂咏二十二首 东陂}{
永日兴难忘，掇芳春陂曲。\\
新晴花枝下，爱此苔水绿。\\
}
\poetry{蓝田溪杂咏二十二首 池上亭}{
临池构杏梁，待客归烟塘。\\
水上褰帘好，莲开杜若香。\\
}
\poetry{蓝田溪杂咏二十二首 衔鱼翠鸟}{
有意莲叶间，瞥然下高树。\\
擘波得潜鱼，一点翠光去。\\
}
\poetry{蓝田溪杂咏二十二首 石莲花}{
幽石生芙蓉，百花惭美色。\\
远笑越溪女，闻芳不可识。\\
}
\poetry{蓝田溪杂咏二十二首 潺湲声}{
乱石跳素波，寒声闻几处。\\
飕飕暝风引，散出空林去。\\
}
\poetry{蓝田溪杂咏二十二首 松下雪}{
虽因朔风至，不向瑶台侧。\\
唯助苦寒松，偏明后雕色。\\
}
\poetry{蓝田溪杂咏二十二首 田鹤}{
田鹤望碧霄，无风亦自举。\\
单飞后片云，早晚及前侣。\\
}
\poetry{蓝田溪杂咏二十二首 题南陂}{
家住凤城南，门临古陂曲。\\
时怜上林雁，半入池塘宿。\\
}
\poetry{伤秋}{
岁去人头白，秋来树叶黄。\\
搔头向黄叶，与尔共悲伤。\\
}
\poetry{失题}{
胡风迎马首，汉月学蛾眉。\\
久戍人将老，长征马不肥。\\
}
