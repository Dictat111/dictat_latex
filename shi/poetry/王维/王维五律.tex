
\poetry{新晴野望}{
新晴原野旷，极目无氛垢。\\
郭门临渡头，村树连谿口。\\
白水明田外，碧峰出山后。\\
农月无闲人，倾家事南亩。\\
}
\poetry{辋川闲居赠裴秀才迪}{
寒山转苍翠，秋水日潺湲。\\
倚杖柴门外，临风听暮蝉。\\
渡头余落日，墟里上孤烟。\\
复值接舆醉，狂歌五柳前。\\
}
\poetry{酬张少府}{
晚年唯好静，万事不关心。\\
自顾无长策，空知返旧林。\\
松风吹解带，山月照弹琴。\\
君问穷通理，渔歌入浦深。\\
}
\poetry{送梓州李使君}{
万壑树参天，千山响杜鹃。\\
山中一夜雨，树杪百重泉。\\
汉女输橦布，巴人讼芋田。\\
文翁翻教授，不敢倚先贤。\\
}
\poetry{过香积寺}{
不知香积寺，数里入云峰。\\
古木无人迳，深山何处钟。\\
泉声咽危石，日色冷青松。\\
薄暮空潭曲，安禅制毒龙。\\
}
\poetry{山居秋暝}{
空山新雨后，天气晚来秋。\\
明月松间照，清泉石上流。\\
竹喧归浣女，莲动下渔舟。\\
随意春芳歇，王孙自可留。\\
}
\poetry{终南别业}{
中岁颇好道，晚家南山陲。\\
兴来每独往，胜事空自知。\\
行到水穷处，坐看云起时。\\
偶然值林叟，谈笑无还期。\\
}
\poetry{山居即事}{
寂寞掩柴扉，苍茫对落晖。\\
鹤巢松树遍，人访荜门稀。\\
绿竹含新粉，红莲落故衣。\\
渡头烟火起，处处采菱归。\\
}
\poetry{终南山}{
太乙近天都，连山接海隅。\\
白云回望合，青霭入看无。\\
分野中峰变，阴晴众壑殊。\\
欲投人处宿，隔水问樵夫。\\
}
\poetry{观猎}{
风劲角弓鸣，将军猎渭城。\\
草枯鹰眼疾，雪尽马蹄轻。\\
忽过新丰市，还归细柳营。\\
回看射雕处，千里暮云平。\\
}
\poetry{汉江临泛}{
楚塞三湘接，荆门九派通。\\
江流天地外，山色有无中。\\
郡邑浮前浦，波澜动远空。\\
襄阳好风日，留醉与山翁。\\
}
\poetry{使至塞上}{
单车欲问边，属国过居延。\\
征蓬出汉塞，归雁入胡天。\\
大漠孤烟直，长河落日圆。\\
萧关逢候吏，都护在燕然。\\
}

\poetry{秋夜独坐}{
独坐悲双鬓，空堂欲二更。\\
雨中山果落，灯下草虫鸣。\\
白发终难变，黄金不可成。\\
欲知除老病，唯有学无生。\\
}
