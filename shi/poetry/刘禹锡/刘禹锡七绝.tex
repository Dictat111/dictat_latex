
\poetry{杂曲歌辞 竹枝 二}{
山桃红花满上头，蜀江春水拍江流。\\
花红易衰似郎意，水流无限似侬愁。\\
}
\poetry{杂曲歌辞 竹枝 六}{
瞿塘嘈嘈十二滩，此中道路古来难。\\
长恨人心不如水，等闲平地起波澜。\\
}
\poetry{杂曲歌辞 竹枝 一}{
杨柳青青江水平，闻郎江上唱歌声。\\
东边日出西边雨，道是无情还有情。\\
}
\poetry{杂曲歌辞 浪淘沙 一}{
九曲黄河万里沙，浪淘风簸自天涯。\\
如今直上银河去，同到牵牛织女家。\\
}
\poetry{杂曲歌辞 浪淘沙 六}{
日照澄洲江雾开，淘金女伴满江隈。\\
美人首饰侯王印，尽是沙中浪底来。\\
}
\poetry{杂曲歌辞 潇湘神二曲 二}{
斑竹枝，斑竹枝，泪痕点点寄相思。\\
楚客欲听瑶瑟怨，潇湘深夜月明时。\\
}
\poetry{竹枝词二首 一}{
杨柳青青江水平，闻郎江上唱歌声。\\
东边日出西边雨，道是无晴却有晴。\\
}
\poetry{秋词二首 一}{
自古逢秋悲寂寥，我言秋日胜春朝。\\
晴空一鹤排云上，便引诗情到碧霄。\\
}
\poetry{秋词二首 二}{
山明水净夜来霜，数树深红出浅黄。\\
试上高楼清入骨，岂如春色嗾人狂。\\
}

\poetry{元和十一年自朗州召至京戏赠看花诸君子}{
紫陌红尘拂面来，无人不道看花回。\\
玄都观里桃千树，尽是刘郎去后栽。\\
}
\poetry{再游玄都观}{
百亩庭中半是苔，桃花净尽菜花开。\\
种桃道士归何处，前度刘郎今又来。\\
}
\poetry{望夫石}{
终日望夫夫不归，化为孤石苦相思。\\
望来已是几千载，只似当时初望时。\\
}
\poetry{金陵五题 石头城}{
山围故国周遭在，潮打空城寂寞回。\\
淮水东边旧时月，夜深还过女墙来。\\
}
\poetry{金陵五题 乌衣巷}{
朱雀桥边野草花，乌衣巷口夕阳斜。\\
旧时王谢堂前燕，飞入寻常百姓家。\\
}
\poetry{金陵五题 台城}{
台城六代竞豪华，结绮临春事最奢。\\
万户千门成野草，只缘一曲后庭花。\\
}
\poetry{赏牡丹}{
庭前芍药妖无格，池上芙蕖净少情。\\
唯有牡丹真国色，花开时节动京城。\\
}
\poetry{和乐天春词}{
新妆面面下朱楼，深锁春光一院愁。\\
行到中庭数花朵，蜻蜓飞上玉搔头。\\
}
\poetry{望洞庭}{
湖光秋月两相和，潭面无风镜未磨。\\
遥望洞庭山水翠，白银盘里一青螺。\\
}

\poetry{杨柳枝}{
春江一曲柳千条，二十年前旧板桥。\\
曾与美人桥上别，恨无消息到今朝。\\
}