
\poetry{霜月}{
初闻征雁已无蝉，百尺楼高水接天。\\
青女素娥俱耐冷，月中霜里鬬婵娟。\\
}
\poetry{北齐二首 一}{
一笑相倾国便亡，何劳荆棘始堪伤。\\
小怜玉体横陈夜，已报周师入晋阳。\\
}
\poetry{夜雨寄北}{
君问归期未有期，巴山夜雨涨秋池。\\
何当共剪西窗烛，却话巴山夜雨时。\\
}
\poetry{宿骆氏亭寄怀崔雍衮}{
竹坞无尘水槛清，相思迢递隔重城。\\
秋阴不散霜飞晚，留得枯荷听雨声。\\
}

\poetry{寄令狐郎中}{
嵩云秦树久离居，双鲤迢迢一纸书。\\
休问梁园旧宾客，茂陵秋雨病相如。\\
}
\poetry{柳}{
曾逐东风拂舞筵，乐游春苑断肠天。\\
如何肯到清秋日，已带斜阳又带蝉。\\
}
\poetry{为有}{
为有云屏无限娇，凤城寒尽怕春宵。\\
无端嫁得金龟婿，辜负香衾事早朝。\\
}
\poetry{端居}{
远书归梦两悠悠，只有空床敌素秋。\\
堦下青苔与红树，雨中寥落月中愁。\\
}
\poetry{日射}{
日射纱窗风撼扉，香罗拭手春事违。\\
回廊四合掩寂寞，碧鹦鹉对红蔷薇。\\
}
\poetry{宫辞}{
君恩如水向东流，得宠忧移失宠愁。\\
莫向尊前奏花落，凉风只在殿西头。\\
}
\poetry{代赠二首 一}{
楼上黄昏欲望休，玉梯横绝月中钩。\\
芭蕉不展丁香结，同向春风各自愁。\\
}
\poetry{楚吟}{
山上离宫宫上楼，楼前宫畔暮江流。\\
楚天长短黄昏雨，宋玉无愁亦自愁。\\
}
\poetry{瑶池}{
瑶池阿母绮窗开，黄竹歌声动地哀。\\
八骏日行三万里，穆王何事不重来。\\
}
\poetry{韩冬郎即席为诗相送一座尽惊他日余方追吟连宵侍坐裴回久之句有老成之风因成二绝寄酬兼呈畏之员外 一}{
十岁裁诗走马成，冷灰残烛动离情。\\
桐花万里丹山路，雏凤清于老凤声。\\
}
\poetry{夕阳楼}{
花明柳暗绕天愁，上尽重城更上楼。\\
欲问孤鸿向何处，不知身世自悠悠。\\
}
\poetry{常娥}{
云母屏风烛影深，长河渐落晓星沈。\\
常娥应悔偷灵药，碧海青天夜夜心。\\
}
\poetry{初食笋呈座中}{
嫩箨香苞初出林，于陵论价重如金。\\
皇都陆海应无数，忍剪凌云一寸心。\\
}
\poetry{暮秋独游曲江}{
荷叶生时春恨生，荷叶枯时秋恨成。\\
深知身在情长在，怅望江头江水声。\\
}
\poetry{贾生}{
宣室求贤访逐臣，贾生才调更无伦。\\
可怜夜半虚前席，不问苍生问鬼神。\\
}
\poetry{谒山}{
从来系日乏长绳，水去云回恨不胜。\\
欲就麻姑买沧海，一杯春露冷如冰。\\
}
\poetry{王昭君}{
毛延寿画欲通神，忍为黄金不顾人。\\
马上琵琶行万里，汉宫长有隔生春。\\
}
\poetry{花下醉}{
寻芳不觉醉流霞，倚树沈眠日已斜。\\
客散酒醒深夜后，更持红烛赏残花。\\
}
