
\poetry {行行重行行}{
行行重行行，与君生别离。\\
相去万余里，各在天一涯。\\
道路阻且长，会面安可知？\\
胡马依北风，越鸟巢南枝。\\
相去日已远，衣带日已缓。\\
浮云蔽白日，游子不顾返。\\
思君令人老，岁月忽已晚。\\
弃捐勿复道，努力加餐饭。\\
}
\poetry {迢迢牵牛星}{
迢迢牵牛星，皎皎河汉女。\\
纤纤擢素手，札札弄机杼。\\
终日不成章，泣涕零如雨。\\
河汉清且浅，相去复几许。\\
盈盈一水间，脉脉不得语。\\
}

\poetry {青青河畔草}{
青青河畔草，郁郁园中柳。\\
盈盈楼上女，皎皎当窗牖。\\
娥娥红粉妆，纤纤出素手。\\
昔为倡家女，今为荡子妇。\\
荡子行不归，空床难独守。\\
}

\poetry {涉江采芙蓉}{
涉江采芙蓉，兰泽多芳草。\\
采之欲遗谁？所思在远道。\\
还顾望旧乡，长路漫浩浩。\\
同心而离居，忧伤以终老。\\
}